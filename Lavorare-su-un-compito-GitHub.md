# Lavorare su un compito GitHub
Per lavorare su un compito assegnato attraverso GitHub, segui questi passi:

## Solo la prima volta:
- Visita il link del compito, che avrà un aspetto simile a questo: https://classroom.github.com/a/V6s4lxnu
- Esegui il login in GitHub con le tue credenziali
- Accetta il compito, seguendo le istruzioni a schermo, fino ad ottenere la URL del repository del compito, un link simile a https://github.com/ItisMajo-2021-3DINFO-Informatica/esercizistrighe-repo-TuoNomeAccount

## Dal momento che il repository del compito è stato creato:
- Scarica il programma GitHub Desktop
- Installalo sulla macchina ed esegui il login
- Seleziona dall'elenco sulla destra il repository del compito appena creato e fai clic sul bottone blu sotto la lista "Clone ..."
- Segnati, o aggiorna a piacere, il "local path", è il percorso dove verrà memorizzata la cartella del tuo repository
- Una volta clonato il repository, i file di progetto saranno sul tuo disco
Per raggiungere velocemente la cartella puoi scegliere dal menù dell'applicazione "Repository" la voce "Show in Explorer".

**RICORDA** 
1. Tutto ciò che inserirai nella cartella del repository potrà essere salvato in Git e poi in GitHub
2. Lascia aperto il programma GitHub Desktop per tutta la sessione di lavoro al progetto.

## Come aprire il progetto con Visual Studio:
- Se lavori su un nuovo progetto, apri Visual Studio e crea il nuovo progetto all'interno della cartella del repository, poi lavora normalmente
- Se hai già creato il progetto, copia la tutta la cartella che lo contiene all'interno della cartella del repository, poi apri il file .sln con Visual Studio e lavora normalmente
- Se il progetto era già stato salvato su GitHub, troverai la sua cartella nel repository, apri il file .sln con Visual Studio e lavora normalmente


## Come salvare le modifiche in GitHub:
- Dopo aver modificato il codice sorgente in Visual Studio, compila la soluzione e verifica che non ci siano errori; procedi fino ad aver ottenuto una versione che ti soddisfa
- Quando vuoi salvare la versione, passa al programma GitHub Desktop (non è necessario chiudere Visual Studio)
- In basso a sinistra, sotto l'elenco dei file modificati, trovi il modulo di "commit". Inserisci un titolo (Summary) per la versione che stai salvando e premi il bottone blu "Commit to main". NB Il titolo della versione è molto importante per capire a che punto sei arrivato nello sviluppo del programma, sceglilo in modo che ti ricordi che cosa hai fatto fino a quel punto
- Dopo il commit avrai creato una versione in locale, ora puoi salvarla online attraverso il comando "Push origin" che compare nel pannello a destra in un pulsante blu
